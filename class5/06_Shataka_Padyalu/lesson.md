# 6. శతక పద్యాలు

### 1) స్నేహం - తప్పులు
**పద్యం:**
కూరిమి గల దినములలో
నేరములెన్నడును గలుగనేరవు మఱియా
కూరిమి విరసంబైనను
నేరములే తోచుచుండు నిక్కము సుమతీ!

**కవి:** బద్దెన (సుమతీ శతకం)
**తాత్పర్యం:** సుమతీ! స్నేహంగా ఉన్నప్పుడు ఒకరి తప్పులు మరొకరికి తెలియవు. ఒకవేళ తెలిసినా వాటిని పట్టించుకోరు. ఆ ఇద్దరి మధ్య స్నేహం చెడిపోయినప్పుడు స్నేహితుడు చేసిన మంచిపని కూడ చెడ్డగా కనపడుతుంది. ఇది నిజము.

### 2) సంపద - బంధువులు
**పద్యం:**
ఎప్పుడు సంపద కలిగిన
నప్పుడు బంధువులు వత్తురది యెట్లన్నన్
దెప్పలుగ చెరువు నిండిన
కప్పలు పదివేలు జేరు గదరా సుమతీ!

**కవి:** బద్దెన (సుమతీ శతకం)
**తాత్పర్యం:** సుమతీ! చెరువు నీటితో నిండినప్పుడు కప్పలు వేలకువేలు వచ్చి అందులో చేరుతాయి. అదే విధంగా మన వద్ద ధనం లేనప్పుడు చుట్టాలు మనను పలకరించరు. కానీ మనకు సంపద వచ్చినప్పుడు వారే మళ్ళీ మన వద్దకు వస్తారు.

### 3) తమ తప్పులు - ఇతరుల తప్పులు
**పద్యం:**
తప్పులెన్నువారు తండోపతండంబు
లుర్విజనులకెల్ల నుండుదప్పు
తప్పులెన్నువారు తమతప్పులెరుగరు
విశ్వదాభిరామ వినురవేమ!

**కవి:** వేమన (వేమన శతకం)
**తాత్పర్యం:** ప్రపంచంలో తప్పుచేయని మనిషి ఉండడు. ఎదుటివారి తప్పులను లెక్కించేవారే ఎక్కువ. ఎవరి తప్పులను వారు గుర్తించరు. ఎవరి తప్పు వారు తెలుసుకోవడం ముఖ్యం అని ఈ పద్య భావం.

### 4) అల్పుడు - సజ్జనుడు
**పద్యం:**
అల్పుడెపుడు పల్కు నాడంబరముగాను
సజ్జనుండు పల్కు చల్లగాను
కంచు మ్రోగునట్లు కనకంబు మ్రోగునా!
విశ్వదాభిరామ వినురవేమ!

**కవి:** వేమన (వేమన శతకం)
**తాత్పర్యం:** కంచును మోగిస్తే శబ్దం ఎక్కువగా వస్తుంది. కానీ బంగారాన్ని మోగించినప్పుడు తక్కువ శబ్దం వస్తుంది. చెడ్డవాడి మాటలు కంచు శబ్దంవలె ఉంటాయి. బంగారం వంటి మంచివాడు నిదానంగా, ఆచితూచి మాట్లాడుతాడు.

### 5) విద్య - జ్ఞానం
**పద్యం:**
పనులెన్ని కలిగి యున్నను
దినదినమున విద్యపెంపు ధీయుక్తుడవై
వినగోరుము సత్కథలను
కని విబుధులు సంతసించు గతిని కుమారా!

**కవి:** పక్కి అప్పల నరసయ్య (కుమార శతకం)
**తాత్పర్యం:** ఓ కుమారా! నీకు పనులతో తీరిక లేకపోవచ్చు. అయినప్పటికీ విద్యను పెంచుకోవాలనే బుద్ధితో ప్రతి రోజు మంచి కథలను వినాలి. ఇవి నీకు జ్ఞానాన్ని ఇస్తాయి.

### 6) నిజాయితీ - కీర్తి
**పద్యం:**
కల్లలగు మాటలాడకు
యెల్ల జనంబులకు వేగ హృదయము కడురం
జిల్లగ బల్కుము నీకది
తెల్లము రహి గీర్తిగాంచు తెరగు కుమారా!

**కవి:** పక్కి అప్పల నరసయ్య (కుమార శతకం)
**తాత్పర్యం:** ఓ కుమారా! ఎప్పుడు కూడ అబద్దం చెప్పకు. అందరి మనస్సులు సంతోషించేటట్లు మాట్లాడు. అప్పుడు నీకు సులభంగా కీర్తి లభిస్తుంది.
