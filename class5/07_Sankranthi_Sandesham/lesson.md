# 7. సంక్రాంతి సందేశం

**గేయం:**

సంక్రాంతి పండుగ వస్తున్నది సందేశం తెస్తున్నది
సరికొత్త జీవితమును సాధించగ నడువమన్నది ॥సంక్రాంతి॥

పాత చేదు జ్ఞాపకాల పాతివేసి బ్రతుకునింక
సార్ధకమ్ము చేయుటకై సాగవలయునని యన్నది ॥సంక్రాంతి॥

ముగ్గులోని అందానికి మురియబోకుగాని దాని
ముడుల వలెనె జీవితాన సుడులున్నవి కనుమన్నది ॥సంక్రాంతి॥

తిలలు బెల్లమెల్లరుకును తినుటకీయ చాలదోయి
తీపి మనసు సాధించుట నేర్చుకొనిన మేలన్నది ॥సంక్రాంతి॥

మనషులంత కలిసి మెలిసి మనుగడ ఒకరోజైనను
మంచిని సాధించాలని మరల త్వరగ వస్తున్నది ॥సంక్రాంతి॥

**రచయిత:** వాసాల నరసయ్య (బాలగేయ కుసుమాలు)

---

### **పాఠం సారాంశం (Summary):**
* సంక్రాంతి పండుగ మనకు కొత్త జీవితం వైపు అడుగులు వేయాలని చెబుతుంది.
* పాత బాధలను మర్చిపోయి మంచి పనుల వైపు సాగాలి.
* ఇంటి ముందు వేసే ముగ్గుల్లో ఎలాగైతే మెలికలు ఉంటాయో, జీవితంలో కూడా కష్టసుఖాలనే సుడులు ఉంటాయని గుర్తించాలి.
* కేవలం నువ్వులు, బెల్లం పంచుకోవడం మాత్రమే కాదు, ఎదుటివారితో తీయగా మాట్లాడి మంచి మనసును కలిగి ఉండటమే సంక్రాంతి ఇచ్చే గొప్ప సందేశం.
